<h1>&nbsp; &nbsp; &nbsp; <span style="color: #339966;">Boqonnaa Sadii</span></h1>
<h3><span style="color: #ff0000;">&nbsp;Mirgootaa fi Bilisummaawwan Bu&rsquo;uuraa</span></h3>
<h4><br /><span style="color: #0000ff;">Keewwata 13</span></h4>
<h4><span style="text-decoration: underline; color: #008000;">Raawwatamummaa fi akkaataa Hiikaa</span></h4>
<ol>
<li>Qaamotni seera tuman, seera raawwachiisanii fi abbaa seerummaa mootummaa naannichaa sadarkaa kamittuu argaman tumaalee boqonnaa kana keessatti barreeffaman kabajuu fi kabajsiisuuf iiti gaafatamaafi dirqama qabu.</li>
<li>Tumaaleen mirgootaa fi bilisummaawwan bu&rsquo;uuraa boqonnaa kana keessatti tarreeffaman kan hiikaman, tumaalee mirgoota namummaa guutuu addunyaa, waligalteewwan fi sanadoota mirgoota namummaa guutuu addunyaa Itoophiyaan fudhattee wajjiin karaa wal-simata&rsquo;uun ta&rsquo;a.<br />Kutaa Tokko<br />Mirgoota Namoomaa</li>
</ol>
<h4><br /><span style="color: #0000ff;">Keewwata 14</span></h4>
<h4><span style="text-decoration: underline; color: #008000;">Mirga Lubbuun jiraachuu Nageenya Qaamaa fi Bilisummaa</span></h4>
<p>Namni Kamiyyuu namooma isaatiin mirgaa fi billisummaa lubbuun jiraachuu fi nageenya qaamaa kan hin tuqamne fin mulqamne qaba.</p>
<h4><br /><span style="color: #0000ff;">Keewwata 15</span></h4>
<h4><span style="text-decoration: underline; color: #008000;">Mirga Lubbuun Jiraachuu</span></h4>
<p>Namni kamiyyuu lubbuudhaan jiraachuudhaaf mirga qaba. Namni kamiyyuu,adaba yakkaa ulfaataa seeraan tumameenmalee lubbuu isaa hin dhabu</p>
<h4><br /><span style="color: #0000ff;">Keewwata 16</span></h4>
<h4><span style="text-decoration: underline; color: #008000;">Mirga Nageenya Qaamaa</span></h4>
<p>Namni kamiyyuu qaama isaarra miidhaan akka hin geenye eegamuudhaaf mirga qaba.</p>
<h4><br /><span style="color: #0000ff;">Keewwata 17</span></h4>
<h4><span style="text-decoration: underline; color: #008000;">Mirga bilisummaa</span></h4>
<ol>
<li>Namni kamiyyuu, sirna seeraan tumameen alatti bilisummaa isaa hin dhabu.</li>
<li>Namni kammiyyuu, sirna seeraan tumameen alatti qabamuu,osoo himayni itti hin dhiyaatin yookin itti hin murtaayin hidhamuu hin danda&rsquo;u</li>
</ol>
<h4><br /><span style="color: #0000ff;">Keewwata 18</span></h4>
<h4><span style="text-decoration: underline; color: #008000;">Karaa fara Namoomaa ta&rsquo;een Qabamuun Dhoorkamuu Isaa</span></h4>
<ol>
<li>Namni kamiyyuu, qabamiinsa yookiin adaba hammeenyaan guutame kan farra namoomaa tahe yookiin kan ulfina isaa salphisuu, irraa mirga eeggamuu ni qabaata.</li>
<li>Namni kamiyyuu, gabrummaadhaan yookiin dirqamaan akka tajaajili qabamuu hin danda&rsquo;u. kaayyoo fi haala kamiifiyyuu, gochi namaan daldaluu dhoorkaa dha.</li>
<li>Namni kamiyyuu, humnaan dirqisiisamee yookiin dirqama guutuudhaaf, hojii kamiyyuu akka hojjetu gochuun dhoorkaa dha.</li>
<li>Keewwata kana keewwata xiqqaa 3 keessatti &ldquo; hunaan dirqisiisamee yookiin dirqama guutuudhaaf&rdquo; jechi jedhu haallan armaan gadii of keessaa hin qabu<br /><span style="color: #ff0000;"><strong>a</strong></span> Hidhamaan kamiyyuu yeroo hidhamee jiru akka hojjetu seeraan kan murteeffame yookiin adaba daangeeffameen ennaa gadi lakkifame hojii hojjetu kammiyyuu;<br /><span style="color: #ff0000;"><strong>b</strong></span> Namni tajaajila loltummaaa kennuudhaaf sammuun isaa hin hayyamneef kamiyyuu tajaajila bakka kanaa kennu;<br /><span style="color: #ff0000;"><strong>c</strong></span> Lubbuu yookiin nageenya hawwaasichaatiif kan yaaddessu haalli yeroo ariifachiisaan yookiin balaan ennaa mudatu tajaajila kennamu kamiyyuu;<br />d Hojii misoomaa diinagdeetii fi hawaasummaa hayyama ummata dhimmi ilaaluutiin raawwatamu kamiyyuu:-</li>
</ol>
<h4><br /><span style="color: #0000ff;">Keewwata 19</span></h4>
<h4><span style="text-decoration: underline; color: #008000;">Mirga Nama Qabamee</span></h4>
<ol>
<li>Namni kamiyyuu yakka raawate jedhamee ennaa qabamu himatni irratti dhiyaatee fi sababiin qabameef hogguma sana afaan isaa galuun itti himama.</li>
<li>Namni qabame himata itti dhihaate dhimma ilaalurratti dubbachuu dhiisuudhaaf mirga qabaachuu isaa yoo dubbachuu filate ammo jechi isaa mana murtiitti ofii isaarratti raga tahee dhihaachuu danda&rsquo;uu isaa afaan isaa galuun yeroodhuma qabamusan ni ibsamaaf</li>
<li>Namni qabame, sa&rsquo;aatii 48 keessatti mana murtiitti dhiyaachuu mirga qaba. Yeroon kuniis namoota bakka itti qabaman irraa gara mana murtii geessuudhaaf timaamasirrii ta&rsquo;een yeroo fudhatu hin dabalatu. Akkuma mana murtiitti dhiyaateen, yakka itti shakkameef sababni gahaan hidhaadhaaf isa geessisu jiraachuun isaa, addaan bahee akka ibsamuuf mirga qaba.</li>
<li>Qaamni yookiin seera kabachiisaan isa qabe kamiyyuu yeroo murtaa&rsquo;e keessatti mana murtiitti dhiyeessuudhaan sababa qabameef yoohin ibsine, manni murtichaa bilisummaa qaama isaa akka kabachiisuuf gaafachuu dhaaf mirga bira hin dabramne qaba. Ta&rsquo;us , haqni akka hin hir&rsquo;anne haalichi kan gaafatu yoo tahe, manni murtichaa, namni qabame sun eegumsa jala akka turru ajajuuf yookiin qorannoo adeemsisuuf dablatni yeroo ennaa gaafatamu hanga barbaachisaa tahe qofa hayyammuu ni danda&rsquo;a. Manni murtichaa, qorannoodhaaf dabalata yeroo barbaachisu ennaa murteessu, itti gaafatamaa kan tahan abbootiin taayitaa seera kabachiisan qorannoo calanii namichi qabame hanga danda&rsquo;ametti daddaffiidhaan mana murtiitti dhiyaachuuf mirga qabu kan kabachiisu tahuu qabu.</li>
<li>Namni Kamiyyuu ofii isaarratti ragummaadhaan dhiyaachuu kan danda&rsquo;u jecha amantaa akka kennu yookiin raga kamiyyuu akka fidu hin dirqisiisamu. Ragaan dirqisiisuudhaan argame fudhatama hin qabaatu.</li>
<li>Namni qabame wabiidhaan hiikamuuf mirga qaba. Ta&rsquo;us haallan addaa seeraan tumamaniin manni murtii wabummaa fudhachii dhiisuu yookiin daangeffamaan hiikamuu dabalatee mirkaneessaan wabummaa gahaa tahe akka dhiyaatu ajajuu ni danda&rsquo;a.</li>
</ol>
<h4><br /><span style="color: #0000ff;">Keewwata 20</span></h4>
<h4><span style="text-decoration: underline; color: #008000;">Mirga Nama Himatamee</span></h4>
<ol>
<li>Namni himatame, erga himatni irratti dhiyaateen booda, yeroo gabaabaa malu kessatti mana murtii idileetti dhaddacha ummataaf ifa tahetti dhagayamuuf mirga qaba. Ta&rsquo;us jireenya dhuunfaa falmattoota, haala hamilee ummatichaatii fi nageenya biyyattii yookaan nannoodhaa eeguudhaaf jecha qofa, falmichi dhaddacha cufaatiin dhagayamuu ni danda&rsquo;a.</li>
<li>Himatichis, tarreeffama gahaa taheen akka isatti himamuu fi himatichas barreeffamaan argachuuf mirga qaba.</li>
<li>Himatamaan kamiyyuu , yakka ittiin himatameef falmiirra yeroo jiru, akka nama balleessaa hin qabnetti lakkaawaamuuf mirga qaba. Himata isatti dhihaaterrattis ragummadhaan dhiyaachuuf akka hin dirqisiifamne mirga qaba.</li>
<li>Namni himatame, raga isa irratti dhiyaate kamiyyuu ilaaluu, shayidaa isa irratti dhiyaate gaafachuu, ofirraa ittisuu raga isa dandeessisu dhiyeeffachuu yookiin dhiyeessisuu, akkasumas shayidootni isaa dhiyaatanii akka isaaf dhagahaman gaafachuuf mirga qaba.</li>
<li>Namni Himatame, abokaatoo filatee bakka bu&rsquo;amuu, yookkiin abukkaatoo ofii dhaabbchuuf dandeettii yoo hin qabaanne fi haalli haqni itti hir&rsquo;atuu danda&rsquo;u ennaa mudatu, mootummaa irraa abbbukaatoo argachuuf mirga qaba.</li>
<li>Ajaja yookiin murtee manni murtii falmicha ilaale kenne irratti himatamaan komii yoo qabaate ol-iyyata mana murtii aangoo qabutti dhiyeeffachuuf mirga qaba.</li>
<li>Falmiin affaan isaaf hin galleon ennaa adeemsisamu, baasii motummaatiin, falmichi akka hiikamuuf gaafachuuf mirga qaba.</li>
</ol>
<h4><br /><span style="color: #0000ff;">Keewwata 21</span></h4>
<h4><span style="text-decoration: underline; color: #008000;">Mirga Nama to&rsquo;annoo jala jiruu fi murtiidhaan hidhamee</span></h4>
<ol>
<li>&nbsp; Namni to&rsquo;annoo jala jiru yokiin murtiidhaan hidhame, haallan kabajaa namummaa isaa eeguun eegamuuf mirga qaba.</li>
<li>Namni hidhame kamiyyuu haadhawarraa wajjin, firoota aantee, hiriyoota, gorsitoota amantii isaa, waldhaantotaa fo gorsitoota seeraa isaa wajjiin walquunnamuu fi akka daawwatamu carraa argachuuf mirga qaba.</li>
</ol>
<h4><br /><span style="color: #0000ff;">Keewwata 22</span></h4>
<h4><span style="text-decoration: underline; color: #008000;">Seerri Yakkaa Booddetti Deebi&rsquo;ee kan hin Hojjanne Ta&rsquo;uu Isaa</span></h4>
<ol>
<li>Namni Kamiyyuu, himatni yakkaa yommuu irratti dhiyaatu gochi ittiin himatame yeroo raawwatametti gochicha raawwachuun yookiin raawwachuu dhiisuun yakka tahuun isaa seeraan kan tumame yoo tahe malee,hin adabamu. Akkasumas yeroo yakkichi raawwatametti yakkichaaf adabbii ol&rsquo;aanaa daangeeffameen olitti, adabiin ulfaataan nama kamiyyuu irratti hin murteeffamu.</li>
<li>Keewwata kana keewwata xiqqaa (1) itti kan ibsame yoo jiraatelle, gochichi erga raawwatamee booda seerri bahe nama himatameef yookiin adabameef kan fayyadu tahee yoo argame, seerri gochasanaan booda bahe raawwatamummaa ni qabaata.</li>
</ol>
<p>&nbsp;</p>